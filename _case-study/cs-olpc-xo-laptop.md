## OLPC XO-Laptop

Το OLPC XO laptop και ο οργανισμός One Laptop Per Child (OLPC) είναι δύο συνυφασμένες έννοιες στην προσπάθεια παροχής πρόσβασης στην γνώση για τα παιδιά των αναπτυσσόμενων χωρών. Το OLPC XO laptop είναι το αποτέλεσμα της προσπάθειας του ιδρύματος OLPC  και του οράματος του καθηγητή Nicholas Negroponte. Το όραμα του ιδρύματος ήταν τα παιδιά στις αναπτυσσόμενες χώρες να αποκτήσουν πρόσβαση στην γνώση χωρίς κανέναν περιορισμό, τα παιδιά πλέον να σταματήσουν να είναι παθητικοί αποδέκτες της της γνώσης και αρχίσουν να δημιουργούν.

Το OLPC XO ήταν μια επανάσταση για την βιομηχανία των υπολογιστών, ποτέ άλλοτε ως τώρα δεν προσπάθησε κανείς να δημιουργήσει έναν υπολογιστή και μάλιστα φορητό που η αξία του να κυμαίνετε στα 100$. Την περίοδο δημιουργίας του OLPC XO η αξία ενός φορητού υπολογιστή ήταν κοντά στα 1000$ οπότε το όραμα του OLPC XO φάνταζε άπιαστο. 

Η σχεδίαση του υπολογιστή κράτησε πολλά χρόνια καθώς εκτός από την συμπίεση του κόστους έπρεπε ταυτόχρονα να σχεδιαστεί ένα σύστημα με ειδικές προδιαγραφές. Ο υπολογιστής σχεδιάστηκε έτσι ώστε να αντέχει σε ακραίες θερμοκρασίες, υγρασία και σκόνη. Επίσης καθώς ο υπολογιστής θα βρισκόταν στα χέρια μικρών παιδιών θα έπρεπε να αντέχει στις κακουχίες που αυτό συνεπάγεται. Μεγάλη πρόκληση αποτέλεσε η αυτονομία του υπολογιστή. Σε πολλές από τις περιοχές όπου θα χρησιμοποιούνταν ο υπολογιστής η ύπαρξη του ηλεκτρικού ρεύματος δεν ήταν κάτι δεδομένο στις οικίες των μαθητών. Υπήρξε η ιδέα για τη δημιουργία μια χειροκίνητης γεννήτριας που θα λειτουργούσε επικουρικά στην φόρτιση του υπολογιστή  ωστόσο παρά την ύπαρξη ενός πρωτότυπου η ιδέα εγκαταλείφθηκε. Το μεγαλύτερο ωστόσο πρόβλημα σύμφωνα με τον καθηγητή Nicholas Negroponte ήταν η οθόνη του υπολογιστή καθώς αυτή θα έπρεπε να έχει μικρό κόστος, να μπορεί να  ανταποκριθεί στις δύσκολες συνθήκες φωτισμού που θα επικρατούν αλλά και να καταναλώνει όσο το δυνατόν μικρότερη ενέργεια. Το αποτέλεσμα της έρευνας τους ήταν μια πρωτοποριακή οθόνη με ελάχιστη κατανάλωση και εξαιρετικό λόγο αντίθεσης.Ο υπολογιστής έχει επίσης ένας ακόμα μοναδικό χαρακτηριστικό, ήταν αυτό της δικτύωσης μεταξύ των υπολογιστών που βρίσκονται μέσα στην αίθουσα έτσι ώστε ο ένας μαθητής να μπορεί να διδάξει κάτι καινούργιο στους συμμαθητές του. Η οθόνη του υπολογιστή είχε την δυνατότητα να περιστρέφεται και έτσι ώστε να πάρει την μορφή tablet και να κάνει πιο εύκολη και ξεκούραστη την ανάγνωση.

Το λειτουργικό σύστημα του υπολογιστή είναι το Sugar και βασίζεται στην διανομή Fedora linux. Το λειτουργικό σύστημα είναι έτσι σχεδιασμένο ώστε προωθεί την δημιουργία και την μάθηση. Στον υπολογιστή είναι προ εγκατεστημένες πολλές γλώσσες προγραμματισμού που απευθύνονται σε μαθητές μικρής ηλικίας. Τόσο το λειτουργικό σύστημα όσο και το firmware του υπολογιστή είναι opens ource.

Η δημιουργία του OLPC XO δέχθηκε μεγάλη και άδικη κριτική, μια κριτική που έβλεπε το όλο εγχείρημα με καθαρά και μόνο εμπορικούς όρους. Υπήρξαν φωνές που υποστήριζαν ότι ο υπολογιστής έπρεπε να είναι εφοδιασμένος με windows XP ώστε οι μαθητές να είναι εξοικειωμένοι με ένα λειτουργικό που θα συναντήσουν αργότερα στην ζωής ξεχνώντας σαφώς ότι ο σκοπός του υπολογιστή ήταν να μάθει στα παιδιά πως να κατακτούν την γνώση. Μεγάλη κριτική δέχτηκε επίσης επειδή δεν μπόρεσε ποτέ να πιάσει την τιμή των 100$ δολαρίων ανά μονάδα και η τιμή του κυμαίνονταν κοντά στα 180$. Επίσης κριτική ασκήθηκε στο γεγονός ότι ο υπολογιστής είχε περιορισμένους πόρους κάτι  που όμως ήταν απολύτως φυσικό. Τέλος δεν έλειψαν οι υπεραπλουστέυσεις που συνήθως αποκτούν μεγάλη λαϊκή απήχηση, ότι δηλαδή σε αυτές τις χώρες είναι πιο σημαντικό το καθαρό νερό και τα φυσικά σχολεία ξεχνώντας ότι ένας οργανισμός δεν μπορεί να λύσει όλα τα προβλήματα. Η μόνη πραγματική  και εποικοδομητική κριτική που ασκήθηκε ήταν το γεγονός ότι το διδακτικό προσωπικό δεν ήταν προετοιμασμένο για την εισαγωγή του υπολογιστή στην διαδικασία της μάθησης. Το πρόγραμμα εστίασε υπερβολικά στο υλικό του υπολογιστή αγνοώντας τους ανθρώπους που θα μετέδιδαν την γνώση.

Το πρόγραμμα έχει μεγάλη απήχηση σε αρκετές χώρες αλλά το πιο σημαντικό ήταν ότι μεγάλοι κατασκευαστές αναγκάστηκαν να στραφούν προς κατασκευή φθηνών μικρών φορητών υπολογιστών καθώς άρχισαν να διακρίνουν περιθώρια κέρδους από μια αγορά που δεν είχε αναπτυχθεί ακόμα. Η ASUS με την σειρά Eeepc δημιούργησε μια ξεχωριστή κατηγορία υπολογιστών γνωστή ως netbooks. Η intel η οποία αρχικά συμμετείχε στην πρωτοβουλία του OLPC προχώρησε στην δημιουργία του δικού της υπολογιστή με την επωνυμία Classmate λειτουργώντας ως ανταγωνιστής του OLPC XO.

Μέχρι σήμερα έχουν παραδοθεί πάνω από τρία εκατομμύρια συσκευές OLPC XO, ανεξάρτητα από το αν κάποιος θεωρεί την προσπάθεια πετυχημένη ή όχι το όλο εγχείρημα άλλαξε τον κόσμο, γιατί το OLPC δεν είναι απλά ένας υπολογιστής αλλά μια ιδέα για ένα καλύτερο μέλλον.
